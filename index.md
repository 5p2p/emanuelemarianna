---
title: Emanuele e Marianna
layout: page
img: /img/header.jpg
subheader:
data: 21 dicembre 2014, ore 11,30
luogo: Chiesa di San Pietro, Correggio
---

Carissimi amici!

Desideriamo annunciarvi con immensa gratitudine a Dio che ci concede di vivere questa meravigliosa Grazia che il 21 dicembre 2014 alle ore 11,30 presso la Chiesa di San Pietro (Correggio)
CI SPOSIAMO in CRISTO GESU'!

### PERCHÈ?

Tanti di voi si saranno domandati perchè abbiamo scelto di sposarci, magari qualcuno avrà pure aggiunto “Ma non sono troppo giovani? Cos'è tutta questa fretta?”... “Quei due non sono proprio fatti per stare insieme!”.

Oggi vorremmo provare con queste righe ad annunciare a ognuno di voi quale Gioia e Salvezza abbiamo incontrato! La Buona Notizia della quale ci sentiamo portatori e desideriamo condividere con voi!
Innanzitutto ciò che noi abbiamo sperimentato riguardo alla scelta che stiamo per fare è che siamo stati a nostra volta scelti, chiamati e voluti per questa vocazione, Qualcun Altro ha guidato i nostri passi e ha guarito le nostre ferite e paure, perchè potessimo provare fino in fondo cosa significa “Nulla è impossibile a Dio!”.

La nostra conoscenza ha avuto inizio grazie all'unità pastorale fra le parrocchie di San Quirino e San Prospero, al presepe vivente del Natale del 2010, agli incontri in preparazione della Jmj del 2011 a Madrid. Proprio alla Veglia di Cuatro Vientos (Madrid) del 21 di agosto Papa Benedetto ha pronunciato queste parole che si sono rivelate per noi provvidenziali “Cari amici, questa Veglia rimarrà come un’esperienza indimenticabile della vostra vita. Custodite la fiamma che Dio ha acceso nei vostri cuori in questa notte: fate in modo che non si spenga, alimentatela ogni giorno, condividetela con i vostri coetanei che vivono nel buio e cercano una luce per il loro cammino”.

Per noi è stato così: una Benedizione che si è riversata su di noi inaspettata e carica di Mistero. Tornati a casa, nella vita quotidiana, si percepiva che qualcosa era cambiato fra noi, che l'amicizia aveva lasciato il posto a un legame ben diverso. Quella fiamma di cui parlava Benedetto davvero si era calata silenziosamente nei nostri cuori, e ardeva dentro di noi spingendoci verso l'inizio di un cammino che nemmeno potevamo immaginare. Nonostante questo non è stato facile per noi, singolarmente e come coppia, rispondere a quella chiamata “Non voi avete scelto me, ma Io ho scelto voi”: eravamo assolutamente incapaci di produrre frutti, perchè incapaci di amare e di credere nell'essenziale potenza dell'Amore, quello vero, puro... Divino!

Il nostro percorso è stato duro, difficile, pieno di blocchi e ostacoli: abbiamo caratteri incompatibili, modi di pensare opposti, tipologie di comunicazione incapaci di comprendersi...l'unica ancora di salvezza nelle burrasche e nei litigi era sempre e solo una: Gesù. Da Lui abbiamo imparato ad accogliere l'altro come DONO senza pretese, come un fratello fragile, ma creato per la bellezza e la felicità. Pian piano abbiamo abbassato le difese, le paure, i muri per mostrarci per ciò che eravamo davvero, nella nostra verità e libertà. Così, se pure traballanti e insicuri il 21 marzo del 2012 ci siamo messi insieme...

Dopo qualche mese decidemmo di partecipare a uno dei corsi tenuti dai frati di Assisi, ci rendevamo conto di aver bisogno di una mano per progredire nel nostro cammino, per non restare soffocati dalle diversità, per ravvivare insieme quella fiamma e quella fede che ci avevano fatti scoprire l'uno all'altra. Non sapevamo quale GRAZIA e quale bellezza ci attendevano!

Partimmo un po' così, per provare, week-end “Fìdanzati-Fidànzati: i fondamenti dell'amore umano” 25/28 ottobre 2012...Tornammo radicalmente cambiati...! La potenza della Parola germogliò davvero nei nostri cuori come un granello di senapa, lasciando spazio a qualcosa di immensamente grande che cambiò completamente le nostre prospettive. Gli strumenti che i frati ci hanno offerto, la loro preghiera incessante, l'amore sincero con cui si dedicarono a tutti noi aprì le porte ad una Novità inaspettata: ciò che prima consideravamo un limite, un ostacolo insormontabile, una macigno schiacciante si tramutò in un giogo dolce e leggero, in un punto di forza, in una fonte inesauribile di vita. I limiti non erano più limiti, ma possibilità d'amore...ciò che sembrava impossibile divenne reale. Abbiamo sperimentato su di noi quanto sia vero che la strada della Croce porta alla Risurrezione. 

Per questo tornammo a casa con la ferma decisione di sposarci! Perchè ad Assisi abbiamo trovato risposta alla nostra sete di realizzare sogni grandi! Quando ricevi un amore così è inevitabile la voglia di realizzarlo nella quotidianità, di portarlo nella tua vita e agli altri.

Il nostro cammino è continuato passo dopo passo passando dal fidanzamento del 25 marzo 2013, con la promessa di accogliere la Grazia che Dio avrebbe voluto donarci secondo i Suoi progetti. 

Non siamo giunti fino a qui perchè siamo più bravi o frettolosi, ma proprio perchè siamo consapevoli delle nostre debolezze umane e di quanto cambia in bello, in meglio, in vero la vita se scegli di seguire Gesù: questo è quello che noi desideriamo più di ogni altra cosa. Non possiamo assolutamente perderci una festa così meravigliosa, un'occasione così unica e imperdibile!

Abbiamo tanto pregato il Signore perchè si manifestasse a noi con chiarezza per indicarci la Sua Via e la Sua Volontà riguardo al nostro matrimonio...

E dobbiamo proprio annunciarvi che non ci ha mai fatto mancare nulla di quello di cui abbiamo e abbiamo avuto bisogno, ha sempre risposto concretamente perchè è vivo e ci ama e desidera il meglio per noi, come per tutti voi! La Sua Provvidenza si è fatta carico delle nostre mancanze spirituali e materiali, ci ha messo accanto persone e situazioni che ci hanno guidati nel discernimento e in ogni piccolo momento. Sperimentare questo Amore che si prende cura in modo così “spudorato” è stato addirittura...divertente! Il Signore ci invita, infatti, a tornare sempre più come bambini: liberi dai condizionamenti, capaci di cambiare e bisognosi in tutto di Lui!

Proprio per questo abbiamo deciso di **sposarci nel Signore**. Il giorno delle nozze chiederemo a Gesù Cristo di entrare a far parte per sempre della nostra famiglia: il nostro sarà un matrimonio “a tre”, ci sposiamo noi due con Lui. In questo modo il Signore potrà intervenire in aiuto dove noi con le nostre sole forze non arriveremo, e proprio da Lui impareremo ad amarci e ad amare veramente… da Dio! Scopo del nostro cammino sarà crescere e fiorire insieme nell’amore, divenendo segno e annuncio dell’amore infinito e fedele di Dio presente nel mondo. Sposandoci nel Signore scegliamo di fare comunità, come coppia, come famiglia, con gli amici, nella Chiesa e di metterci a servizio della Vita e dell'Amore. NON POSSIAMO PROPRIO PIU' ASPETTARE!

### QUANDO

Il nostro grande giorno con Dio sarà domenica 21 dicembre 2014, ultima domenica d'avvento nella quale si celebra l'annunciazione dell'angelo Gabriele a Maria della nascita di Gesù: piena di grazia, Maria, la nostra mamma, pronuncia il suo speciale SI al Signore, iniziando una storia nuova di salvezza per tutta l'umanità... così desideriamo far nascere la nostra famiglia, benedetti dalle parole “Nulla è impossibile a Dio”. Abbiamo scelto in base alle letture questo giorno, perchè particolarmente care e significative per la nostra storia d'amore con il Padre. Anzi ha scelto Lui per noi...! Tutto vorrà essere un inno di grazie a Dio che mantiene le sue promesse (Sal 88)!

Quello che desideriamo con tutto il nostro cuore è che ciascuno di voi sia partecipe con noi di questo momento: sentitevi a casa, in famiglia, pieni di gioia! Celebreremo il Sacramento, che per noi è il VERO momento di FESTA, nella chiesa di San Pietro di Correggio, come simbolo dell'unione delle nostre comunità, in particolare dei giovani! Proseguiremo poi la festa di nozze presso il nuovo oratorio di San Prospero, segno di una comunità proiettata al futuro e vogliosa di portare Cristo al mondo!

### PRIMA DELL'EVENTO

Per prepararci e preparare tutti voi interiormente a questo giorno di Grazia, così che possiate con più profondità partecipare alla nostra letizia, vi chiediamo di ricordarci nelle vostre preghiere fino a Dicembre! Anche noi pregheremo per voi perchè possa essere per tutti un incontro gioioso con Nostro Signore!

Vi ringraziamo di cuore in anticipo!

Stiamo cercando di organizzare un piccolo momento di preghiera come preparazione, vi faremo sapere quanto prima qualcosa di più preciso!

### LISTA NOZZE

Dato che l'Amore è dare e ricevere, speriamo tanto di lasciarvi qualcosa nel cuore tramite il nostro matrimonio... ma desideriamo anche metterci nella disposizione di ricevere tanto da voi, scegliendo di affidarci alla vostra generosità, perchè “Mettere l'altro in condizione di farti del bene è la migliore forma d'amore” (Padre Giovanni Marini).  L' abbiamo fatto aprendo tre liste nozze, nelle quali abbiamo cercato di includere quello che abbiamo ritenuto essere il necessario per l'inizio della costruzione della nostra futura famiglia: presso il negozio “La Casalinga” di Correggio (Corso Mazzini 5), presso la “Comet” di viale Regina Margherita 35 a Reggio Emilia (questa è disponibile in ciascun negozio della catena Comet, se siete lontani da Reggio!) e presso l'agenzia “Saccani viaggi” a San Prospero di Correggio (via San Prospero 21)! L'alternativa a tutto ciò, se doveste trovare le liste ultimate e/o non avere vostre personalissime idee-regalo, sarà quella di dare direttamente a noi quanto vi sentite in cuore di offrirci, perchè possiamo poi scegliere come usufruirne. Ci teniamo particolarmente che vi sentiate liberi di dare quanto riterrete più opportuno, senza inutili forzature: sappiamo che molti tra gli invitati sono studenti o hanno problemi lavorativi, mai vorremmo che la nostra festa mettesse qualcuno in difficoltà. Siate gioiosi nel dare, ma ancor di più di ricevere gratuitamente se non avete possibilità!

Grazie, grazie, grazie!

### MATRIMONIO FRANCESCANO

Abbiamo scelto di organizzare il nostro matrimonio in spirito francescano, ovvero all’insegna della semplicità, senza sprechi e senza stress (per quanto ci è possibile... siamo umani anche noi!), soffermandoci a preparare con cura la cerimonia, l’anima nostra e quella di chi vi parteciperà, senza dimenticarci di chi è meno in Grazia di Dio rispetto a noi. Ma “matrimonio francescano” non significa limitarsi alla sola fase organizzativa dell’evento, bensì cercare di seguire come coppia e come famiglia uno stile di vita sulle orme di San Francesco e Santa Chiara. La preghiera quotidiana, la Parola ed i Sacramenti sono i pilastri su cui vogliamo edificare la nostra casa; **povertà** (gestire i propri beni con oculatezza e generosità), **castità** (imparare ad amarsi nell’assoluto rispetto dell’altro) e **obbedienza** (mettersi al servizio reciproco l’uno dell’altra e, insieme, al servizio di Dio) dovranno essere i mattoni.

Il nostro desiderio più grande è fare e accogliere sempre la Volontà di Dio sulla nostra vita, affidandoci alla Provvidenza e vivendo gioie, sofferenze e scelte alla luce del Vangelo.

GRAZIE DI CUORE, ancora, per la vostra presenza, il vostro sostegno e le vostre PREGHIERE! Il regalo più grande per noi è vedervi felici con noi!

*Emanuele & Marianna*

